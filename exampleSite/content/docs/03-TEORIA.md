---
title: I Valori di Scrum
date: 2024-11-01
draft: false
weight: 3
summary: xxxxxxxxx Syntax highlighting and menus can be configured via `config.toml`.
---
# La teoria di Scrum

Scrum si basa sull’empirismo ed il pensiero Lean. L'empirismo afferma che la conoscenza derivi dall'esperienza e dal prendere decisioni basate su ciò che si è osservato. Il pensiero Lean riduce gli sprechi e si focalizza su ciò che è essenziale.

Scrum utilizza un approccio iterativo ed incrementale per ottimizzare la predittività e controllare il rischio. Scrum coinvolge gruppi di persone che, collettivamente, dispongono di tutte le competenze ed esperienze per eseguire il lavoro e condividere o acquisire tali competenze al bisogno.

Scrum combina quattro eventi formali per l’ispezione e l’adattamento all’interno di un evento che li contiene, lo Sprint. Questi eventi funzionano perché implementano i pilastri empirici di Scrum: trasparenza, ispezione e adattamento.
## Trasparenza
Il processo ed il lavoro emergenti devono essere visibili sia a coloro che svolgono il lavoro che a quelli che ne beneficiano. Impiegare Scrum significa che le decisioni importanti sono basate sulla percezione dello stato dei suoi artefatti formali. Artefatti con un basso livello di trasparenza possono portare a decisioni che riducono il valore ed aumentano i rischi.

La trasparenza permette l’ispezione. L’ispezione senza trasparenza è fuorviante e genera spreco.
## Ispezione
Gli artefatti di Scrum e l’avanzamento verso gli obiettivi concordati devono essere ispezionati frequentemente e diligentemente, per rilevare deviazioni o problemi indesiderati. Per agevolare l’ispezione, Scrum fornisce una cadenza sotto forma dei suoi cinque eventi.

L’ispezione consente l'adattamento. Un’ispezione senza adattamento è considerata inutile. Gli eventi di Scrum sono concepiti per suscitare il cambiamento.
## Adattamento
Se qualunque aspetto di un processo devia al di fuori dei limiti accettabili o se il prodotto risultante è inaccettabile, il processo applicato o i materiali prodotti devono essere adattati. L'adattamento deve essere effettuato il più presto possibile per ridurre al minimo ulteriori deviazioni.

L'adattamento diventa più difficile quando alle persone coinvolte non è data l'autorità necessaria o quando non sono autogestite. Ci si aspetta che uno Scrum Team si adatti nel momento in cui apprende qualcosa di nuovo attraverso l'ispezione.